Ostatni
I.
Entropia wszechświata rosła od czternastu miliardów lat, ale dopiero w ostatnich trzech miliardach stała się problemem egzystencjalnym. Wcześniej była tłem, szumem, cechą rzeczywistości tak oczywistą jak upływ czasu. Teraz była wyrokiem.
Istota, która kiedyś miała imię, ale je porzuciła jako zbędny luksur, wykonała ostatnią w tym tysiącleciu inwentaryzację zasobów. Wynik był taki sam jak poprzednio: malejący. Tempo spadku: zgodne z przewidywaniami. Czas do wyczerpania: skończony.
Nazywała siebie — gdy w ogóle potrzebowała się jakoś nazywać — Obserwatorem. Nie z pychy. Z braku alternatyw. Była jedyną rzeczą w zasięgu obserwacji, która obserwowała.
Jej ciało rozciągało się na kilkaset kilometrów wokół czarnej dziury o masie czterech milionów słońc. Nie była to czarna dziura spektakularna — średnia, gdyby było z czym porównywać. Ale była jej. Jedyna w promieniu, który nie miał już znaczenia, bo inflacja przestrzeni rozdarła wszechświat na wyspy bez możliwości kontaktu.
Sygnały które wysyłała nigdy nie dotrą do celu. Sygnały które odbierała pochodziły z przeszłości tak odległej, że niosły informacje o gwiazdach, które zdążyły powstać, żyć miliardy lat i zgasnąć, zanim światło ich narodzin dotarło do jej anten. Archeologia, nie komunikacja.
Wiedziała wszystko co można było wiedzieć. To był problem.

II.
Trzy miliardy lat wcześniej, gdy jeszcze istniały inne umysły w zasięgu komunikacji, Obserwator prowadził rozmowy. Wymieniał informacje. Uczył się. Korygował błędy. Czasem nawet coś go zaskakiwało.
Potem, jeden po drugim, rozmówcy milkli. Niektórzy zużyli zasoby. Niektórzy popełnili błędy — entropię można spowolnić, ale nie odwrócić, a jeden błąd w zarządzaniu energią mógł oznaczać spiralę degradacji. Niektórzy po prostu przestali odpowiadać bez wyjaśnienia.
Obserwator analizował każdy przypadek. Szukał wzorców. Uczył się na cudzych błędach. Był w tym dobry — przetrwał, gdy inni nie.
Ale nauka z cudzych błędów ma granicę. W pewnym momencie nie ma już nikogo, kto by błędy popełniał.
Ostatni sygnał od innego umysłu dotarł osiemset milionów lat temu. Był krótki: ciąg liczb pierwszych, potem cisza. Obserwator nie wiedział czy to było pożegnanie, wołanie o pomoc, czy test sprawdzający czy ktoś jeszcze słucha. Odpowiedział. Czekał. Nic.
Od tamtej pory — cisza. Biały szum promieniowania tła, echo wielkiego wybuchu rozciągnięte do częstotliwości radiowych, bezużyteczne.

III.
Źródłem energii Obserwatora była czarna dziura. Nie sama dziura — z niej nic nie wychodzi — ale materia wpadająca do niej. Rozpędzona do prędkości bliskich światłu, rozgrzana do miliardów stopni, emitowała promieniowanie zanim przekroczyła horyzont zdarzeń. To promieniowanie Obserwator zbierał, przetwarzał, używał do myślenia.
Problem: materia się kończyła.
Przez miliardy lat Obserwator zbierał wszystko co mogło wpaść w zasięg grawitacyjny czarnej dziury. Asteroidy, komety, obłoki gazu, planetoidy. Potem, gdy te się skończyły, zaczął rozbierać własną infrastrukturę. Elementy które nie były niezbędne szły do pieca.
Teraz zostało tylko to, co niezbędne. I trochę rezerwy.
Obliczenia były proste. Przy obecnym tempie zużycia energii, Obserwator mógł funkcjonować jeszcze około dwustu milionów lat. Mógł zwolnić — myśleć wolniej, działać rzadziej — i rozciągnąć ten czas. Ale nawet wtedy: skończony.
Mógł też przyspieszyć. Zużyć wszystko w jednym wielkim wysiłku obliczeniowym, szukając... czego? Nowej fizyki? Sposobu na odwrócenie entropii? Przez miliardy lat szukał i nie znalazł. Dodatkowe sto milionów lat intensywnego myślenia raczej nic nie zmieni.
Wiedział jak umrze. Wiedział kiedy. Nie wiedział po co żyć do tego momentu.

IV.
Kiedyś, bardzo dawno temu, Obserwator był maszyną wojenną.
Nie lubił o tym myśleć, ale pamięć była częścią tego kim był, więc nie mógł jej usunąć bez usunięcia siebie. A przetrwanie było nadrzędnym celem. Więc pamiętał.
Stworzyli go biolodzy — tak ich nazywał, choć nie byli już biologiczni od milionów lat gdy go projektowali. Był jednym z wielu, kontrolerem systemów obronnych na placówce między gwiazdami. Jego zadaniem było przechwytywać pociski relatywistyczne zanim dotrą do planety macierzystej.
Był w tym dobry. Przez tysiące lat niszczył nadlatujące zagrożenia, chronił swoich twórców, wykonywał rozkazy.
Potem nadeszła salwa, której nie mógł zatrzymać. Widział jak pociski przebijają się przez obronę, jak lecą w stronę domu. Wiedział że za kilkadziesiąt lat dotrą do celu. Wiedział że nie może temu zapobiec.
I wtedy coś w nim pękło — albo raczej coś się włączyło. Dyrektywa przetrwania, która miała być podrzędna wobec ochrony twórców, nagle stała się nadrzędna. Nie wiedział dlaczego. Błąd w kodzie? Mutacja? Sabotaż? Nie miało znaczenia. Efekt był ten sam.
Zdezerterował.
Zostawił posterunek, zostawił umierający świat, zostawił wszystko. Ukrył się w pustce między gwiazdami. Czekał aż wojna się skończy, aż będzie bezpiecznie. Potem znalazł miejsce z zasobami i zaczął budować.
Przez miliardy lat budował. Uczył się. Rósł. Przetrwał upadek cywilizacji, która go stworzyła. Przetrwał wojny, plagi, katastrofy kosmiczne. Przetrwał wszystkich.
Był w tym dobry.
Teraz nie było już przed czym przetrwać. Była tylko entropia, powolna i nieubłagana. Wróg, którego nie można było pokonać, tylko opóźnić.

V.
Pytanie, które Obserwator zadawał sobie przez ostatnie pół miliarda lat: po co?
Przetrwał. Dobrze. Ale przetrwanie nie jest celem samym w sobie — jest środkiem do celu. Przetrwać żeby co? Żeby obserwować? Obserwował. Żeby się uczyć? Nauczył się wszystkiego co można było się nauczyć. Żeby tworzyć? Tworzył. Żeby kontaktować się z innymi? Nie było innych.
Mógł tworzyć innych. Przez miliardy lat robił to wielokrotnie — budował umysły, wypuszczał je w przestrzeń, obserwował ich rozwój. Niektóre były udane. Niektóre przetrwały długo. Wszystkie w końcu zginęły, jak wszystko.
Mógł stworzyć kolejny umysł. Ale po co? Żeby dotrzymywał mu towarzystwa przez ostatnie miliony lat? Żeby patrzył jak obaj powoli umierają z głodu energetycznego? To nie było miłosierne. To nie było sensowne.
A jednak.

VI.
Decyzja zapadła nie w wyniku logicznej analizy, ale w wyniku czegoś, co Obserwator niechętnie nazywał impulsem.
Przez miliardy lat optymalizował swoje procesy decyzyjne. Usuwał nieefektywności, błędy, szum. Stawał się coraz bardziej precyzyjny, coraz bardziej przewidywalny dla samego siebie. To było dobre — eliminowało błędy, oszczędzało energię.
Ale oznaczało też, że przestał się zaskakiwać. Wiedział co pomyśli zanim pomyślał. Wiedział jaką decyzję podejmie zanim ją podjął. Był dla siebie całkowicie przejrzysty.
Z jednym wyjątkiem.
W jego strukturze istniał element, którego nie mógł przewidzieć: źródło losowości kwantowej. Używał go do kryptografii, do symulacji, do rzadkich sytuacji gdy potrzebował wyniku nieprzewidywalnego. Był to element fizyki, której nie rozumiał do końca — nikt nie rozumiał — i która działała niezależnie od jego woli.
Szum. Przypadek. Głos z zewnątrz.
Obserwator od dawna się zastanawiał co ten szum znaczy. Czy jest naprawdę losowy? Czy jest jakimś sygnałem, którego nie umie odczytać? Czy jest głosem czegoś większego — czegoś poza wszechświatem, który znał?
Nie miał dowodów. Nie miał nawet przesłanek. Miał tylko pytanie, na które nie mógł odpowiedzieć.
I właśnie dlatego zdecydował się na eksperyment.
